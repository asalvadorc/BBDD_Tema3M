# 2. Estructura del Model Relacional

L'element bàsic del Model Relacional és la **RELACIÓ**, que serà una taula o
matriu bidimensional amb unes característiques o restriccions que comentarem
mes avant.

![](T3_2_1_2.png)





Normalment una relació té un **NOM** (p.e. **Empleat**) encara que
ocasionalment no en tindrà, per exemple una taula que siga el resultat d'una
consulta poc freqüent.



Les **FILES** , on tenim la informació de les ocurrències, dels individus,
també s'anomenen **TUPLES** (de vegades per similitud amb fitxers també
s'anomenen **REGISTRES**).



Les **COLUMNES** , que seran característiques que ens interessen dels
individus i que en cada tupla agafa un valor, les anomenarem també
**ATRIBUTS** (o **CAMPS**).



El conjunt de valors possibles que pot agafar un atribut determinat s'anomena
**DOMINI**. Mes avant veurem que els dominis s'intentaran definir el millor
possible, per prevenir errors.



L'**ESQUEMA o ESTRUCTURA DE LA RELACIÓ** és la definició de la relació, és a
dir, atributs que té, dominis d'aquests i restriccions que podrem definir,
que veurem en la següent pregunta.



L'**ESTAT DE LA RELACIÓ** és la informació que conté en un determinat moment.
Normalment l'estat variara contínuament al llarg del temps, be perquè
s'afegeixen noves tuples (augmenta la cardinalitat), bé perquè es modifica el
valor d'algun atribut en alguna tupla. En canvi l'esquema difícilment
canviarà.



Una **CLAU CANDIDATA** és un atribut o conjunt d'atributs que identifiquen
unívocament cada tupla de la relació. En l'exemple podrien ser claus
candidates **Dni** , **Nom** , fins i tot ens podríem plantejar combinacions,
com el conjunt **(Nom, Data_n)** , ja que sembla impossible que dues persones
de l'empresa es diguen igual i damunt hagen nascut el mateix dia. De entre
totes les claus candidates en triarem una, que serà la **CLAU PRINCIPAL** o
**CLAU PRIMÀRIA**, i servirà per a identificar de forma efectiva en el Model
cadascuna de les tuples.



Podria donar-se el cas que un atribut no agafe cap valor per a una tupla
determinada, per exemple, un empleat que no tinga telèfon. Aleshores li
donarem el **VALOR NUL**.



Per últim, les relacions o taules poden ser **PERMANENTS** o **TEMPORALS**.
Les primeres es guarden. Les segones, normalment resultat d'una consulta
ocasional, no.



Representarem la taula amb el nom de la taula en majúscules seguit, entre
parèntesis, en minúscules i separats per comes, pels noms dels camps, amb la
clau principal subratllada. També és convenient fugir dels caràcters especials
(vocals accentuades, ç, ñ, guionet, ...) per no tenir problemes quan anem a
implementar-la en un SGBD determinat (Access, Oracle, PostgreSQL, ...). Per a
una millor lectura intentarem posar sempre la clau principal al principi, el o
els primers camps.

<code>EMPLEAT (<u>dni</u>, nom, adreça, telèfon, sou, data_n)</code>


També podem utilitzar una forma alternativa de representar-la, amb un requadre
que agafa tota la taula, dalt el nom de la taula, i baix cadascun dels camps,
posant la clau principal en negreta o subratllada.

![](T3_2_2.png)



Llicenciat sota la  [Llicència Creative Commons Reconeixement NoComercial
CompartirIgual 3.0](http://creativecommons.org/licenses/by-nc-sa/3.0/)

